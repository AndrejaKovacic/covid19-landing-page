---
title: ""
date: 2020-04-20T13:13:50+02:00
draft: false
---

Raziskavo bomo izvedli na naključno izbranem vzorcu 3.000 oseb, reprezentativnem glede na starost, spol in geografsko razdelitev Slovenije. Povabljenim preiskovancem, ki bodo privolili v sodelovanje, bomo v prvi fazi raziskave odvzeli bris zgornjih dihal (za oceno razširjenosti trenutno potekajočih aktivnih COVID-19 okužb) in vzorec krvi za serološko testiranje na SARS-CoV-2 (za oceno prekuženosti oz. števila ljudi, ki so že preboleli COVID-19). Hkrati bodo preiskovanci izpolnili tudi vprašalnik o morebitnih simptomih in znakih okužbe dihal in številu ter značilnostih kontaktov znotraj gospodinjstva in izven njega.
Z raziskavo želimo odgovoriti na naslednja vprašanja pomembna za našo državo:

1. **Koliko ljudi v Sloveniji je v tem trenutku aktivno okuženih z virusom SARS-CoV-2?**

2. **Kolikšen delež med njimi je asimptomatskih in sploh ne vedo, da so okuženi?**

3. **Koliko ljudi v Sloveniji je prišlo v stik z virusom SARS-CoV-2 in bolezen COVID-19 že prebolelo?**

V drugi fazi raziskave bomo preiskovance po 6 mesecih ponovno prosili za vzorec krvi za serološko testiranje na SARS-CoV-2; ti rezultati bodo podali dokončno oceno prekuženosti oz. števila prebivalcev Slovenije, ki so prišli v stik s SARS-CoV-2 v prvem valu epidemije.

Raziskavo je podprlo [Ministrstvo za zdravje](https://www.gov.si/drzavni-organi/ministrstva/ministrstvo-za-zdravje/) in [Vlada Republike Slovenije](https://www.gov.si/drzavni-organi/vlada/). Etičnost raziskave je preverila in potrdila Komisija Republike Slovenije za medicinsko etiko pri Ministrstvu za zdravje (številka odobritve 0120-199/2020/19).
Raziskavo vodi [Inštitut za mikrobiologijo in imunologijo Medicinske fakultete Univerze v Ljubljani](http://www.imi.si).
Vodja raziskave je prof. dr. Mario Poljak, dr. med.

